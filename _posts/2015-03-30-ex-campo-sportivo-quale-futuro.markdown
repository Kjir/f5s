---
author: parides17
comments: true
date: 2015-03-30 07:46:41+00:00
layout: post
slug: ex-campo-sportivo-quale-futuro
title: 'Vecchio campo sportivo: quale futuro?'
wordpress_id: 1604
categories:
- Ambiente
---

[![](/images/2015/03/Borgo-metauro-1024x575.jpg)](/images/2015/03/Borgo-metauro.jpg)

Ancora una volta Fermignano rischia di perdere un **simbolo che ha fatto la sua storia**.
Si tratta del **Borgo Metauro**, uno dei luoghi di maggiore aggregazione e coesione sociale del paese, conosciuto dai più giovani con l'appellativo di **“vecchio campo sportivo”**.

**Il periodo d’Oro**
Il suo periodo d'oro iniziò nel 1949, anno dell'inaugurazione, e finì nel 1975, quando la società sportiva si trasferì nel nuovo e più moderno Stadio Comunale.
Poi, arrivò la **decadenza e l'abbandono**, sempre in bilico tra la vitalità riacquistata nelle poche occasioni di feste paesane e lo sfregio di vedersi relegato ad area parcheggio nei venerdì di mercato.
Eppure il destino sembrava riservare a questo luogo una **sorte migliore**.

**Un altro progetto era previsto**
Il Piano Regolatore Generale approvato nel maggio del 2000, prevedeva la riorganizzazione dell'intera area comprensiva del vecchio campo e dell'edificio abbandonato della ex discoteca, con il fine di creare uno spazio che potesse **rivitalizzare l'intera zona**.
Si voleva creare un prolungamento del corso Bramante al di là del fiume, creando uno elemento conclusivo per l'intero sistema del centro storico.

**Un polmone verde come prolungamento del centro storico**
Nell'area dell’ex campo sportivo sarebbe dovuto sorgere un nuovo **Parco Urbano** che sarebbe stato il **fulcro dell’intero intervento**. Un parco in cui, oltre ad alcuni spazi pavimentati, erano previste **ampie aree adibite a giardini** in cui poter sostare e trascorrere del tempo all’aria aperta immersi nel verde.

[![PRG 2000](/images/2015/03/PRG-2000-1024x521.jpg)](/images/2015/03/PRG-2000.jpg)
Al posto della ex discoteca, invece, sarebbe dovuta sorgere un’area parcheggio circondata da barriere vegetali e una struttura adibita ad albergo, uffici ed altre attività commerciali. Una struttura che, nonostante la dimensione considerevole di 10.000 metri cubi, era **aperta su una piazza**, anch'essa sistemata a giardino e adatta a ricevere il percorso pedonale proveniente dal parco.
Per quanto potesse risultare impattante, già allora, costruire un nuovo edificio di dimensioni notevoli a ridosso di una delle porte di accesso alla città, era comunque evidente l'obiettivo funzionale di questo progetto: **fornire un importante servizio sociale e ricreativo** alla collettività che rendesse più **vivibile e a dimensione familiare**, una parte così importante del paese.

**Lo stato dell'area oggi**
Se quell’area oggi ha un aspetto totalmente diverso dal progetto che per essa era previsto, lo si deve alle **varianti** apportate nel tempo dall'Amministrazione Comunale al Piano Regolatore e, in parte, alla Legge Regionale N.19 del 2010, più nota come “**Piano Casa**”.
Da una parte la legge ha infatti consentito **l'aumento della cubatura** prevista e la possibilità di costruire in deroga al rispetto delle **distanze dai confini**, mentre dall'altra, le varianti che nel tempo si sono susseguite hanno fatto il resto, permettendo di togliere al parco urbano la **centralità dell'intervento**.
Vengono così a crearsi tutte le **condizioni utili** a realizzare un nuova costruzione di **11.155 metri cubi** a confine con il vecchio campo sportivo, il quale a sua volta perde ogni incentivo di intervento, e finisce col dover subire l'ennesima variante che ne potrebbe stravolgere definitivamente la propria **funzione pubblica** ed il suo utilizzo.

**Quale scenario domani?**
A fine dicembre 2014, è stata presentata la quattordicesima variante al Piano Regolatore Generale, che prevede una nuova **edificabilità** da destinare ad attività terziarie e/o servizi di **5.000 metri cubi**, proprio nell’area del vecchio campo sportivo, in contiguità della struttura commerciale esistente.

[![Variante 2014](/images/2015/03/Variante-2014-1024x414.jpg)](/images/2015/03/Variante-2014.jpg)
La domanda che ci si pone è: davvero abbiamo ancora bisogno di **ulteriori** strutture commerciali in una zona già abbondantemente **sfruttata**?
Quali saranno le **ricadute** su tutte quelle piccole strutture esistenti del vicino centro storico già oppresse dalla crisi economica e a breve probabilmente anche dalla concorrenza del centro commerciale in via di ultimazione?
Crediamo davvero che sia ancora sostenibile un modello di sviluppo che prevede il **consumo sistematico del suolo** ed il meccanismo deleterio che spinge le amministrazioni a "**utilizzare**" il territorio come **risorsa per finanziare** la spesa corrente o progetti futuri?
