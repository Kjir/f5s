---
author: sbis
comments: true
date: 2014-08-08 08:30:39+00:00
layout: post
slug: la-battaglia-per-lacqua-e-cosa-seria
title: La battaglia per l'acqua è cosa seria
wordpress_id: 1351
categories:
- Acqua
---

Giovedì scorso abbiamo assistito al Consiglio Comunale in cui, tra i punti all'Ordine del Giorno, è stata discussa anche un'interrogazione del gruppo Partecipare in relazione agli accadimenti di inizio Giugno. Non siamo per nulla entusiasti del comportamento dei consiglieri di opposizioni che, invece di approfondire e magari mettere in difficoltà il sindaco, hanno mantenuto un atteggiamento molto, _troppo_ morbido.

Ecco un elenco, per ogni punto dell'interrogazione, di domande ed osservazioni che avremmo voluto sentire:


#### **1. Per quale motivo ci sono voluti 3 giorni per vietare l'utilizzo dell'acqua potabile? Ci sono stati rischi concreti di contaminazione?**


La risposta alla prima parte di questa domanda è scontata: i 3 giorni sono i tempi tecnici per ottenere i risultati.

Meno scontata la risposta alla seconda parte: il sindaco ha escluso i rischi di contaminazione in quanto, da quanto ha riferito, il giorno successivo all'ordinanza i livelli di diserbante nell'acqua erano già al di sotto del limite di legge.

Nulla è stato detto, però, riguardo ai giorni precedenti: nella _migliore_ delle ipotesi il campione di acqua che è risultato inquinato è stato prelevato lo stesso giorno in cui è avvenuto lo sversamento nel fiume, ma nella _peggiore_ delle ipotesi **per quanto tempo** abbiamo bevuto acqua inquinata?


#### **2. Ci sono indagini in corso? Quali sono le cause che hanno portato all'inquinamento del fiume?**


Su questo punto il sindaco ha risposto unicamente alla seconda domanda, ipotizzando che a causa delle piogge il diserbante sparso nei campi vicini sia finito tutto nell'acqua del fiume; inoltre ha ipotizzato anche che qualcuno abbia lavato una cisterna contenente diserbante direttamente nel fiume.

Perché non è stato fatto notare la mancata risposta alla prima domanda?


#### **3. Perché non vengono costantemente pubblicate le analisi effettuate sulle acque?**


La risposta del sindaco è stata che le analisi delle acque vengono pubblicate sul sito del Comune (le trovate nella sezione [Analisi fiume Metauro e acquedotto](http://www.comune.fermignano.pu.it/index.php?id=21225&L=0)) non appena vengono trasmesse dall'ASUR.

Perché su questo punto i consiglieri di opposizione non han fatto notare che fino a pochi giorni prima del consiglio comunale le analisi erano ferme al mese di **Aprile**? Perché non hanno chiesto una sollecitazione e maggior celerità nel pubblicare i dati? Perché non hanno fatto notare che, ad oggi, le analisi relative ai mesi di Giugno e Luglio riguardano **solo il ripartitore consortile** e mancano completamente, invece, le analisi effettuate presso **il punto di prelievo n. 4** (San Silvestro) e **all'uscita del potabilizzatore**, cioè nei punti in cui è stato rilevato l'inquinamento oltre i limiti di legge?


#### **4. Vengono regolarmente effettuati controlli dalle forze preposte, per evitare l’accumulo e la dispersione di concimi chimici, pesticidi e fertilizzanti entro le aree indicate dal Testo Unico Ambientale all’art.94?**


Nella legge in questione viene prescritto un raggio minimo di 200 metri attorno ai punti di captazione delle acque superficiali in cui non è possibile far uso di concimi chimici, pesticidi, fertilizzanti, ecc.

Il sindaco ha risposto in maniera piuttosto evasiva, dicendo che non è possibile fare controlli quotidiani e raccontando di aver incontrato la Confederazione Italiana Agricoltori locale per chiedere loro di richiedere agli agricoltori di evitare di utilizzare diserbanti vicino al potabilizzatore e di operare con maggiore cautela.

Perché anche su questo l'opposizione non ha fatto osservazioni?

** - il perché nell’ordinanza sindacale al numero corrispondente le zone di prelievo non siano state inseriti i nomi delle località ove vengono effettuate tale analisi; **

**- quali azioni preventive ha messo in campo l’Amministrazione per evitare il ripetersi di tali episodi da inquinamento doloso o colposo delle acque del fiume; **

**- se l’amministrazione abbia provveduto a segnalare o meno alle autorità competenti l’accaduto.**
