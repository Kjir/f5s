---
author: parides17
comments: true
date: 2011-11-02 17:26:25+00:00
layout: post
slug: cose-il-movimento
title: Cos’è il Movimento
wordpress_id: 481
---

**Il Movimento 5 Stelle** non è un partito, ma un movimento di liberi cittadini non vincolati da interessi di parte o da visioni ideologiche, uniti nell'interesse comune di opporsi alla casta ed alla devastazione morale, ambientale ed economica del nostro paese. I cittadini che si impegnano nel collaborare al raggiungimento di tale obiettivo si riuniscono e ne autodeterminano le scelte.



* * *



**Le azioni finora intraprese sono le scelte operative interne al Movimento:**

**UNO VALE UNO** - Ogni attivista del Movimento vale un voto sulle scelte e azioni da intraprendere, non esistono segretari, presidenti, ecc... nessuna carica che permetta di decidere in piena autonomia. Esistono i portavoce del Movimento che portano avanti le iniziative decise nei meetup (riunioni);

**NESSUN GRUPPO DIRIGENTE** - I portavoce del Movimento sono gli attivisti stessi o gli eletti nei Consigli Comunali e Regionali, i quali informano costantemente del loro operato interagendo attraverso strumenti web e nei meetup. Ogni sei mesi rimettono il mandato all'assemblea che approva oppure boccia il loro operato (vedi: [Valutazione semestrale Favia e Defranceschi](http://www.meetup.com/grillipensanti/events/42249112/?gj=ej25a&a=wr1.11_wr1));

**PROFESSIONALITA' AL SERVIZIO DELLA POLITICA **- Ogni attivista intende la politica non come una professione ma come un servizio civile limitato nel tempo, mettere a servizio del progetto la propria professionalità e le proprie competenze;

**COSTI DELLA POLITICA** - Il Movimento 5 Stelle rinuncia a finanziamenti pubblici e rimborsi elettorali: i soldi che utilizza provengono esclusivamente da donazioni di attivisti o cittadini.

**Le azioni politiche nazionali:**

**DEMOCRAZIA PARTECIPATA** - i cittadini devono essere informati sugli atti della pubblica amministrazione avendo così la possibilità di influenzare direttamente le scelte politiche locali attraverso il coinvolgimento in assemble e referendum;

**TRASPARENZA** - chiediamo di attivare nei comuni ove non ancora presente il servizio di video ripresa (web cam) dei consigli comunali, di rendere disponibili e fruibili (in termini informatici) tutti gli atti della pubblica ammnistrazione;


**CORRETTA GESTIONE DEI RIFIUTI** - proseguiamo le iniziative avviate, per informare e spiegare che una gestione corretta dei rifiuti non è solamente doverosa per il rispetto dell'ambiente, ma anche una risorsa economica, una fonte di posti di lavoro e di risparmio economico per le famiglie;


**ACQUA PUBBLICA** - sosteniamo il comitato [Acqua Bene Comune](http://www.acquabenecomune.org), perché non possiamo permettere che l'acqua diventi una risorsa economica, come una qualsiasi merce sul mercato;

**ENERGIA**- promuoviamo azioni a favore di un'efficienza energetica su tutti gli edifici comunali, pubblici e sportivi. Crediamo che attraverso autorizzazioni e incentivi si possa fornire energia senza creare danni persone/ambiente e senza consumo di nuovo territorio agricolo.

**PIANIFICAZIONE URBANA SOSTENIBILE** - ci opponiamo in ogni modo al consumo di territorio e a grandi opere inutili con impatto ambientale devastante; appoggiamo la riqualificazione delle strutture esistenti, l'espansione e la cura delle aree verdi, la realizzazione di piste ciclabili urbane e di isole pedonali nei centri storici;

**KILOMETRI ZERO**- promuoviamo iniziative a favore dell'agricoltura sostenibile e del consumo di prodotti a Km zero anche tramite i gruppi di acquisto solidale, le politiche rivolte al risparmio ed alla qualità dei prodotti.



* * *



Ottima la spiegazione di cos'è il MoVimento5stelle (e soprattutto di cos'è un attiVista) da parte di Vito CRIMI (M5s Lombardia): la pubblico sul forum affinchè non venga persa.


* * * * *


di Vito CRIMI

Sono decine e decine le richieste di contatto, collaborazione, apertura sezioni (addirittura qualcuno che mi chiede l'apertura di una sezione "in esclusiva"), altri mandano curriculum per confermare la loro professionalità, altri si presentano subito con il loro titolo professionale o competenza... richiesta di tesseramento, iscrizione.... oggi che il MoVimento5stelle è un brand con potenziale elettorale fioccano le richieste di adesione.

A tutti quanti vorrei dire solamente che questo non è un ufficio di collocamento per la politica. La tentazione di dare delle rispostacce è forte, la tentazione di chiedere "ma scusa fino a ieri dov'eri, per chi votavi, è da 7 anni che ci facciamo un culo per le strade e ci avete ignorato, organizzato incontri bellissimi con esperti, battaglie sul territorio, tutto nell'ignoranza totale"...ma mi fermo. Sono convinto che tra tutte queste persone ci sono persone valide che hanno deciso di prendere la pillola blu... che hanno aperto gli occhi e che con sincerità potranno contribuire.

A tutte queste persone ricordo ancora una volta che NON CERCHIAMO CANDIDATI ma CITTADINI ATTIVI. Questo deve essere chiaro.... chiaro... chiaro... e riporto quanto ho già scritto in un precedente post: Il MoVimento5Stelle non ha una struttura in sezioni, circoli e neanche tessere, non ha direttivi o segreterie, è un movimento liquido e l'unico punto di riferimento certo è il blog beppegrillo.it.

Il MoVimento5Stelle non è neanche un ufficio di collocamento per disoccupati della politica o per chi cerca una prima occupazione in politica, non si assegnano poltrone. La formazione di una lista civica, o la candidatura in una lista del MoVimento5Stelle non è l'obiettivo e neanche il punto di partenza, la candidatura è solo uno dei tanti strumenti che possiamo utilizzare per migliorare questo paese. Il contributo che ogni cittadino può dare al MoVimento5Stelle è la propria "intelligenza". L'intelligenza di ciascuno di noi è l'ultima risorsa che ci rimane per uscire da questa crisi, economica e sociale, ma l'intelligenza del singolo non basta, serve un'intelligenza collettiva. Il MoVimento5Stelle si propone come canale attraverso il quale cittadini consapevoli mettono in rete le proprie energie, le proprie intelligenze, le proprie esperienze, culture, idee, proposte.

Nel MoVimento5Stelle non si entra, nel MoVimento5Stelle ci sei già dentro nel momento in cui decidi di non delegare più ai dirigenti dei partiti le scelte strategiche e amministrative.

Chiunque vuol dare il suo contributo dovrebbe come prima cosa informarsi capire quali sono gli assiomi che stanno alla base del MoVimento5Stelle pensiero leggendo il [Non-Statuto](http://www.beppegrillo.it/iniziative/movimentocinquestelle/Regolamento-Movimento-5-Stelle.pdf), la [Carta di Firenze](http://www.beppegrillo.it/listeciviche/la-carta-di-firenze.html) e il [Programma 2.0](http://www.beppegrillo.it/iniziative/movimentocinquestelle/Programma-Movimento-5-Stelle.pdf).

Non è sufficiente mandarci le vostre idee e proposte chiedendoci di metterle in atto, è necessario che ogni proposta o idea sia accompagnata dalla vostra disponibilità ad essere i primi ad attivarsi perché possa essere applicata. I cittadini a 5 stelle insieme si informano in rete cercando di bypassare i media tradizionali, tradizionalmente asserviti al potere temporaneo, cercando la fonte delle notizie, formandosi un pensiero personale e approfondiscono, studiano, guardano alle esperienze positive di altre amministrazioni italiane e non solo.

I cittadini a 5 stelle attivano le proprie capacità intellettive e di analisi e le mettono in rete con altri cittadini. Sembra difficile, ma in realtà è semplicissimo, basta essere "VIVI" nell'accezione più bella di questo aggettivo. Quindi cercatori di poltrone, trombati che cercate di riposizionarvi, professionisti della politica, sappiate che non cerchiamo candidati, ma cittadini attivi, cittadini a 5 stelle, che vogliono riappropriarsi della facoltà di poter decidere del proprio futuro. Il futuro è adesso... non restiamo a guardare. Loro non avrebbero voluto mollare, ma loro malgrado lo stanno già facendo!



* * *



[![logo_movimento_nazionale](http://www.urbino5stelle.it/wp-content/uploads/2013/03/logo_movimento_nazionale.png)](http://www.urbino5stelle.it/wp-content/uploads/2013/03/logo_movimento_nazionale.png)**Video dell'incontro cittadini 5 stelle con Grillo e Casaleggio.**

Nel video vengono esposti e chiariti molti dubbi e meccanismi del funzionamento del Movimento 5 Stelle.

[Vedi il Video >>](http://youtu.be/Fr6XC_nwn6Q)
